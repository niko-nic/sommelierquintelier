[Ga naar de inhoud](https://yentlquintelier.com/sauvignon-blanc/#wp--skip-link--target)

## SAUVIGNON BLANC

# SAUVIGNON BLANC

###### INHOUDSTAFEL

- [Korte samenvatting](https://yentlquintelier.com/sauvignon-blanc/#elementor-toc__heading-anchor-0)

- [Algemeen](https://yentlquintelier.com/sauvignon-blanc/#elementor-toc__heading-anchor-1)

- [Oorsprong](https://yentlquintelier.com/sauvignon-blanc/#elementor-toc__heading-anchor-2)

- [Bodem & klimaat](https://yentlquintelier.com/sauvignon-blanc/#elementor-toc__heading-anchor-3)

- [Aroma’s & smaken](https://yentlquintelier.com/sauvignon-blanc/#elementor-toc__heading-anchor-4)

- [Invloed van hout](https://yentlquintelier.com/sauvignon-blanc/#elementor-toc__heading-anchor-5)

- [Populariteit](https://yentlquintelier.com/sauvignon-blanc/#elementor-toc__heading-anchor-6)

- [Serveer- & bewaartips](https://yentlquintelier.com/sauvignon-blanc/#elementor-toc__heading-anchor-7)

- [Foodpairing](https://yentlquintelier.com/sauvignon-blanc/#elementor-toc__heading-anchor-8)


![](https://i0.wp.com/yentlquintelier.com/wp-content/uploads/2023/10/Schermafbeelding-2023-10-16-om-11.46.39.png?fit=1142%2C1712&ssl=1)

## Korte samenvatting

**KLEUR** : Wit

**STIJL** : Mousserend, fris wit, dessertwijn

**SMAAKPROFIEL** : Van citrus tot exotisch fruit tot vegetaal

**BEKEND** **DOOR** : Loirevallei, Bordeaux, Nieuw – Zeeland

**PROBEER** **OOK** : Vermentino, Chenin Blanc, Colombard, Verdejo

## Algemeen

Sauvignon Blanc is verantwoordelijk voor de meest onderscheidende aromatische droge witte wijn wereldwijd. De _easy-to-appreciate_ stijl van Sauvignon Blanc is wat de moderne wijncomsument nodig heeft als ze opzoek zijn naar puurheid en fruit in de wijn, zonder bewaarpotentieel.

In Bordeaux kennen we de druif door zijn befaamde blend met Sémillon. Terwijl deze in de Loirevallei net als een monocépage wordt gevinifieerd. Maar Sauvignon Blanc doet het ook zeer goed in andere landen en op andere continenten. Zoals in Italië, Nieuw-Zeeland, Zuid-Afrika, Chili, en nog veel meer.

## Oorsprong

Sauvignon Blanc is oorspronkelijk afkomstig uit Frankrijk. In de 18e eeuw is ontdekt dat Cabernet Sauvignon een kruising is van Sauvignon Blanc samen met Cabernet Franc. DNA studies doen denken dat de originele oorsprong van Sauvignon Blanc gelegen is in de Loirevallei. Het zou een nakomeling zijn van Savagnin Blanc en daardoor zou het dus ook familie zijn van Chenin Blanc en Sémillon.

![](https://i0.wp.com/yentlquintelier.com/wp-content/uploads/2023/10/Schermafbeelding-2023-10-30-om-18.15.02.png?fit=3146%2C1068&ssl=1)

## Bodem & klimaat

Sauvignon Blanc is een druif die veel eigenschappen in zich zal opnemen door middel van de ondergrond waarop die aangeplant staat. Vaak gaat de wijnbouwer de Sauvignon Blanc aanplanten op een kalkrijke bodem met fossielen of vuursteen zoals in Sancerre of Pouilly-Fumé. Dit zorgt voor een extra frisse, minerale touch in de wijn. Maar de druif groeit ook gemakkelijk op een bodem vol leisteen, klei en kiezel.

In Nieuw-Zeeland of in Californië bijvoorbeeld zal de focus minder op de mineraliteit liggen, maar meer op het exotisch fruit. Dit komt door de warmere en zonnigere dagen.

Sauvignon Blanc zoekt wel altijd het koele klimaat op. Staat die toch aangeplant in een land met veel, warme zonuren, dan hebben we toch elementen zoals zeer koele nachten of invloed van wind en dichtbijzijnd water die ervoor zorgen dat er genoeg afkoeling is, zodat de typische karakteristieke frisheid van de Sauvignon Blanc overeind blijft.

## Aroma’s & smaken

Sauvignon Blanc in samenwerking met zijn blend-partner Sémillon zorgt in grote witte wijnen, zoet of droog, voor extra nervositeit en zeste. De druif heeft ook altijd een aromatische gemeenschap gehad met Cabernet Sauvignon. Bij beide druiven is er een zekere vegetale/ _herbal_ touch aanwezig.

Bij het oogsten van onrijpe druiven of bij het slecht onderhouden van de wijngaard kunnen er zeer onaangename agressieve vegetale aroma’s en smaken opkomen in de wijn.

**Citrus** : Limoen – citroen – pompelmoes

**Boomfruit** : Peer – witte perzik

**Tropisch fruit** : Passievrucht – kiwi – guava

**Floraal** : Appelbloesem – jasmijn

**Kruidig** : Kervel – gras – groene paprika – citroengras – tomatenloof – asperge – matcha – salie – dille

**Met** **hout** : Vanille – room – nootmuskaat

**Overige** : Meloen – gember – kruisbes – krijt – leisteen – zilt – rook – mineralen

## Invloed van hout

![](https://i0.wp.com/yentlquintelier.com/wp-content/uploads/2023/10/IMG_3116-1.jpg?fit=3024%2C3075&ssl=1)

Sauvignon Blanc wordt nog in weinige hoeveelheid gerijpt op eiken vaten. Wijnen met 100% Sauvignon Blanc is aan te raden om jong te drinken. Toch zijn er in de Loirevallei en in Bordeaux enkele wijnen die we perfect ouder kunnen laten worden, soms zelfs tot 15 jaar. Zoals bijvoorbeeld Pavillon blanc van Château Margaux uit Bordeaux of Cuvée Silex van Domaine Dagueneau uit Pouilly-Fumé, Loirevallei.

Krijgt de wijn toch een rijping op eiken vaten dan is het aan te raden die niet direct te consumeren. De wijn heeft 2 of meerdere jaren nodig om open te bloeien en zo tot zijn recht te komen.

## Populariteit

Sauvignon Blanc is een populaire druif met een totale aanplant van 111.500 ha.

Sauvignon Blanc is een specialiteit uit de Loirevallei en behoort in combinatie met Sémillon tot de witte Bordeaux _blend_. Daarnaast is ze de belangrijkste druif van Nieuw-Zeeland met Marlborough als topstreek.

Hiernaast een opsomming van de 10 landen met de grootste aanplanting van Sauvignon Blanc.

01. Frankrijk
02. Nieuw-Zeeland
03. Chili
04. Zuid-Afrika
05. Moldavië
06. Verenigde Staten
07. Australië
08. Roemenië
09. Spanje
10. Argentinië

![](https://i0.wp.com/yentlquintelier.com/wp-content/uploads/2023/10/IMG_5109.jpg?fit=3024%2C4032&ssl=1)

De beste Sancerre & Pouilly-Fumé wijnen werden als voorbeeld gebruikt voor vroege nieuwe wereld Sauvignon Blanc. Rond de jaren 1980 gingen wijnbouwers uit de Loirevallei en anderen wereldwijd de stijl van de Nieuw-Zeelandse Sauvignon Blanc gaan kopiëren. Vooral om te experimenteren met fermentatie, rijping op eiken vaten en oogsten op verschillende niveaus van rijpheid.

Sauvignon Blanc stond in 1968 in Frankrijk op nummer 11 als meest aangeplante witte druivensoort. In 20 jaar tijd is de druif gestegen naar plaats 4 en sinds 2011 staat ze op nummer 3 na Ugni Blanc en Chardonnay.

In Nieuw-Zeeland staat 88% van de aangeplante Sauvignon Blanc in Marlborough.

## Serveer- & bewaartips

**Frisse** Sauvignon Blanc wordt het best geserveerd op een temperatuur tussen de 7°C en 10°C en wordt het liefst geserveerd in een iets smaller glas. Deze stijl wijn moet niet worden gedecanteerd. Je kan deze het best binnen de 2 jaar na aankoop consumeren.

**Zoete** Sauvignon Blanc serveer je beter op een ijskoude temperatuur van 5°C tot 6°C. Het decanteren van deze wijn geeft geen meerwaarde. Net door het hoge suikergehalte in de wijn heeft deze de ideale omstandigheden om goed en lang te verouderen.

## Foodpairing

**Frisse, vegetale Sauvignon Blanc** gaat zeer goed samen met gerechten waar er ook geaccentueerd wordt op de vegetale smaken. Zoals een gegrilde asperge met humus en tagliatelle. Maar ook bij een frisse salade op basis van verse kerstomaten, mozzarella en basilicum. Probeer zeker ook eens te combineren met zeevruchten zoals oesters en zeescharen. Heb je zeer graag een kaasplank op een plezante, losse avond onder vrienden, combineer dan zeker deze stijl Sauvignon Blanc met zachte, crèmeux kazen zoals Crottin de Chavignol of Brie.

**Frisse, exotische Sauvignon Blanc** kan je dan eerder bij de Aziatische keuken combineren. Perfect bij sushi in combinatie met sojasaus. Een carpaccio van langoustine in combinatie met appel, mango en citrus zou ook een uitdagende match zijn met deze stijl Sauvignon Blanc. Of als je eerder de gezonde kant op wil, past dit perfect bij een exotische fruitsalade met ananas, mango en papaya bijvoorbeeld.

**Zoete Sauvignon Blanc** zoals een Sauternes of een Icewine kan zeer mooie combinaties geven met zachte kazen zoals Brie maar ook met blauwschimmelkazen zoals Stilton. Combineer deze stijl met desserten waar de focus rond het citrus- of exotisch fruit ligt. Een licht dessert met genoeg fraîcheur. Bijvoorbeeld een gekonfijte abricoos met een gel van kumquat, afgewerkt met een sorbet van ananas en lychee.

[Instagram](https://www.instagram.com/sommelier.quintelier/)[Facebook](https://www.facebook.com/yentl.quintelier/)[Linkedin](https://www.linkedin.com/in/yentl-quintelier/)

Laat dit veld leeg

![](https://i0.wp.com/yentlquintelier.com/wp-content/uploads/2024/09/IMG_9533-4.jpg?resize=500%2C464&ssl=1)

## **WIL JE MEER?**

MELD JE AAN VOOR DE NIEUWSTE BLOGBERICHTEN, VERRASSENDE TIPS EN EXCLUSIEVE CONTENT!

We spammen niet! Lees ons [privacybeleid](https://yentlquintelier.com/sauvignon-blanc/#) voor meer info.

Controleer je inbox of spam om je abonnement te bevestigen.


### Sommelier.Quintelier een passie voor wijn delen

- [Klik om te delen op WhatsApp (Wordt in een nieuw venster geopend)WhatsApp](https://yentlquintelier.com/sauvignon-blanc/?share=jetpack-whatsapp&nb=1)
- [Klik om te delen op Facebook (Wordt in een nieuw venster geopend)Facebook](https://yentlquintelier.com/sauvignon-blanc/?share=facebook&nb=1)
- [Klik om te delen op X (Wordt in een nieuw venster geopend)X](https://yentlquintelier.com/sauvignon-blanc/?share=twitter&nb=1)
- [Klik om op LinkedIn te delen (Wordt in een nieuw venster geopend)LinkedIn](https://yentlquintelier.com/sauvignon-blanc/?share=linkedin&nb=1)
- [Klik om te delen op Telegram (Wordt in een nieuw venster geopend)Telegram](https://yentlquintelier.com/sauvignon-blanc/?share=telegram&nb=1)

### Vind ik leuk:

Vind-ik-leukAan het laden…

[Toggle zichtbaarheid metagegevens van foto's](https://yentlquintelier.com/sauvignon-blanc/#)[Toggle zichtbaarheid foto reacties](https://yentlquintelier.com/sauvignon-blanc/#)

Reacties laden....

Laat een reactie achter...

E-mailNaamSite

%d